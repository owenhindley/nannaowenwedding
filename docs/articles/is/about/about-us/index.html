
<header>Um Nönnu og Owen</header>
<img class="floatLeft" src="../images/about-us/engagement-0.jpg" />

<h3>
	Það eru stórgóðar líkur á því að þú þekkir okkur (eða annað hvort okkar) ef þú
	ert að lesa þetta.
</h3>
<h5>* En hér er stutt ágrip af sögunni okkar.</h5>

<p>
	Nanna flutti frá Reykjavík til London árið 2009 til að læra evrópsk
	leiklistarfræði. Owen flutti frá Guildford til London árið 2010 til að hefja
	störf fyrir hljóðverið Metropolis. Hjá Metropolis kynntist Owen fyrsta
	Íslendingnum í lífi sínu, Ragnari Inga, og flutti inn með Ragnari og öllum
	bjórunum hans.** Fyrir tilviljun eiga Owen og Ragnar sama afmælisdag.
</p>
<p>
	Nanna lærði með öðrum Íslendingi, Brynju, sem byrjaði með Ragnari. (Þau eru
	enn saman, eiga saman barn í dag og hýsa Nönnu og Owen í hvert skipti sem þau
	heimsækja London).
</p>
<p>
	Árið 2012, um það leyti sem Owen og Ragnar áttu afmæli, voru þeir með bíókvöld
	heima hjá sér og Brynja tók Nönnu með sér þangað. Nanna daðraði við Owen allt
	kvöldið, en hann tók ekkert eftir því. Týpískur Breti.
</p>
<p>
	2 mánuðum síðar var Owen dreginn með í íslenskt Eurovision partý á pöbb í
	vestur London. Þar hitti hann Nönnu í annað sinn, í þetta skiptið að skemmta
	sér með klikkaðasta Eurovision aðdáanda Íslands, systur sinni Tinnu. Eftir
	langa nótt þar sem þríeykið leitaði að eftirpartýi í borginni sem sofnar fyrir
	miðnætti, þá fengu Owen og Nanna að gista á sófanum hjá Tinnu. Þegar þau fóru
	næsta dag og gengu niður götuna þá sagði Tinna við Michel (manninn sinn) að
	það væri hjónasvipur með þeim. Þetta var skömmu áður en Nanna útskrifaðist og
	ætlaði sér að yfirgefa London.
</p>
<p>
	Viku síðar fóru þau á sitt fyrsta "stefnumót" - á eins dags tónlistarhátíðinni
	Field Day, og mánuði síðar kom Owen til Íslands í fyrsta sinn, og gekk
	Fimmvörðuhálsinn frá Skógum yfir í Þórsmörk.
</p>
<p>
	Á Edinborgar Fringe hátíðinni áttu þau "kærasta/kærustu spjallið" og í beinu
	framhaldi spurði Nanna hvort hún gæti flutt inn til Owens í 2 mánuði þar sem
	hún væri heimilislaus í stutta stund áður en hún fór í ferðalag til Brasilíu
	og Argentínu.
</p>
<h5>- Staksteinar næstu 10 ára: -</h5>
<p>
	Nanna kenndi Owen að ferðast um heiminn og Owen fékk Nönnu til að eyða 4 árum
	til viðbótar í London og kenndi henni að drekka te. Þau hafa bæði eytt 7 árum
	ævi sinnar í London, og hafa nú eytt 7 árum saman á Íslandi. Þegar þau fluttu
	til Íslands þá stofnuðu þau leikfélag saman, Huldufugl, sem hefur gefið þeim
	tækifæri til að skapa verkefni saman og sýna verkin víðsvegar um heiminn.
	Verkefnin spanna allt frá sirkús og sýndarveruleika yfir í ABBA og Fringe
	hátíðir.
</p>
<p>
	Eftir að hafa eytt áratug saman þá létu þau gefa sig saman í lítilli athöfn í
	IÐNÓ á brúðkaupsafmæli foreldra Nönnu, þann 11.11.22.
</p>

<p>
	Núna er aftur á móti kominn tími til að halda stórt partý þar sem við söfnum
	saman vinum sem við höfum eignast víðsvegar um heiminn, fólki sem við höfum
	kynnst á ýmsum ferðalögum og ævintýrum. Þessi helgi verður lituð af
	margvíslegum ferðum okkar og upplifunum, og blandar saman íslenskri, breskri
	og brasilískri menningu, og jafnvel með smá dassi af indverskri menningu. Við
	getum ekki beðið eftir að allir íslensku, bresku, brasilísku, asísku,
	áströlsku, amerísku, afrísku og evrópsku vinir okkar hitti hvort annað,
	umvafin mikilfenglegri náttúru Þórsmerkur!
</p>

<p>
	<em>
		** Þetta er orðagrín á ensku sem er hér þýtt vitlaust til að halda tvöfaldri
		merkingu orðsins "bjór". Í raun á orðagrínið frekar við dýrið "greflingur"
		heldur en dýrið "bjór". Vinsamlegast beinið fyrirspurnum til Ragnars Inga
		Hrafnkelssonar fyrir frekari útskýringar. Hann verður (vonandi) viðstaddur í
		Þórsmörk.</em
	>
</p>
